<html>
 <head>
  <!--Code generated by BaiYi Scrollbar from BaiYi studio-->
  <style type="text/css">
   <!--
BODY {
scrollbar-base-color:#F9D3E8;
}
-->
  </style>
  <!--End BaiYi Scrollbar code-->
  <meta content="text/html; charset=utf-8" http-equiv="Content-Type"/>
  <title>
   毛泽东文集、传记资料汇总
  </title>
  <meta content="”no-transform”" http-equiv="”Cache-Control”">
   <meta content="”no-siteapp”" http-equiv="”Cache-Control”"/>
   <meta content="”no-transform”" http-equiv="”Cache-Control”"/>
   <meta content="”no-siteapp”" http-equiv="”Cache-Control”"/>
   <meta content="pc,mobile" name="applicable-device"/>
   <meta content="width" name="MobileOptimized">
    <meta content="true" name="HandheldFriendly"/>
   </meta>
  </meta>
 </head>
 <body background="bjt20-11.jpg" bottommargin="0" leftmargin="0" onload="setVariables();checkLocation()" rightmargin="0" style="background-attachment: fixed" topmargin="0">
  <script language="JavaScript">
   function setVariables() {
if (navigator.appName == "Netscape") {
v=".top=";
dS="document.";
sD="";
y="window.pageYOffset";
} else {
v=".pixelTop=";
dS="";
sD=".style";
y="document.body.scrollTop";
   }
} function checkLocation() {
object="object1";
yy=eval(y);
eval(dS+object+sD+v+yy);
setTimeout("checkLocation()",10);
}
  </script>
  <div id="object1" style="right:0; position: absolute; top: 194; z-index: 5; width: 81; height: 293">
   <table border="0" cellpadding="0" cellspacing="10" width="68">
    <tbody>
     <tr>
      <td width="68">
       <a href="index.html">
        <img border="0" height="35" src="zml.jpg" width="85"/>
       </a>
      </td>
     </tr>
     <tr>
      <td width="68">
       <a href="index69.htm">
        <img border="0" height="35" src="hml.jpg" width="85"/>
       </a>
      </td>
     </tr>
     <tr>
      <td width="68">
       <a href="zq021.htm">
        <img border="0" height="35" src="syy.jpg" width="85"/>
       </a>
      </td>
     </tr>
     <tr>
      <td width="68">
       <a href="zq023.htm">
        <img border="0" height="35" src="xyy.jpg" width="85"/>
       </a>
      </td>
     </tr>
    </tbody>
   </table>
  </div>
  <div align="center">
   <table border="0" cellpadding="0" cellspacing="0" id="table1" width="740">
    <tr>
     <td>
      <img border="0" height="282" src="mb-zq.jpg" width="740"/>
     </td>
    </tr>
    <tr>
     <td background="mb2.jpg" height="65">
      <div align="center">
       <table border="0" cellpadding="0" cellspacing="0" id="table3" width="80%">
        <tr>
         <td style="line-height: 150%">
          <p align="center">
           <br/>
           <br/>
           <b>
            <font size="4">
             《一切入一》序〔１〕（一九一七年夏）
            </font>
           </b>
          </p>
         </td>
        </tr>
       </table>
      </div>
     </td>
    </tr>
    <tr>
     <td background="mb2.jpg" height="59">
      <div align="center">
       <table border="0" cellpadding="0" cellspacing="0" id="table2" width="80%">
        <tr>
         <td style="line-height: 150%">
          <!--HTMLBUILERPART0-->
          君既订此本成，名之曰《一切入一》，命予有以书其端。予维庄生有言：吾生也有涯，而智也无涯。今世学问之涂愈益加辟，文化日益进步，人事日益蕃衍，势有不可究诘者。惟文化进矣，人之知慧亦随而进，则所以究诘之者，仍自有道也。顾究诘也同，而有获有不获，则积不积之故也。今夫百丈之台，其始则一石耳，由是而二石焉，由是而三石四石，以至于万石焉。学问亦然。今日记一事，明日悟一理，积久而成学。高以下基，洪由纤起，在乎人之求之而已。等积矣，又有大小偏全之别，庇千山之材而为一台，汇百家之说而成一学，取精用宏，根茂实盛，此与夫执一先生之言而姝姝自悦者，区以别矣。虽然，台积而高，学积而博，可以为至矣，而未也。有台而不坚，有学而不精，无以异乎无台与学也。学如何精，视乎积之道而已矣。积之之道，在有条理。吾国古学之弊，在于混杂而无章，分类则以经、史、子、集，政教合一，玄著不分，此所以累数千年而无进也。若夫西洋则不然，其于一学，有所谓纯正者焉，有所谓应用者焉，又有所谓说明者焉，有所谓规范者焉，界万有之学而立为科。于一科之中，复剖分为界、为门、为纲、为属、为种，秩乎若瀑布之悬岩而振也。今而有志于学，不遵斯道焉，固未可以〈蕲〉其精矣。虽然，犹未也。博与精，非旦暮所能成就，必也有恒乎？曰，日行不怕千万里。将适千里，及门而复，虽矻矻决不可及，恒不恒之分也。君之为此本也，意果存乎是，而欲尽其力以致之欤！此本之将以为积，审矣。搜罗万有，以博其心胸，抑又无疑。惟是札__〔２〕兼收，小大毕聚，虽美于目，而未必可悦于心，则宜有以条理之，挈其瑰宝，而绝其淄磷焉。又持之以久远，不中涂而辍。诚若是，则固百丈之台之基矣，而予又奚疑！
          <br/>
          <br/>
          民国六年夏　同学弟毛泽东根据手稿刊印。
          <br/>
          <br/>
          注释
          <br/>
          <br/>
          〔１〕本文是毛泽东为萧子升自订的读书札记本《一切入一》写的序言。标题和标点为本书编者所加。
          <br/>
          <br/>
          〔２〕原件此字残缺，左边为“石”，疑为砭字。
          <br/>
          <!--/HTMLBUILERPART0-->
          <div style="DISPLAY: none">
           <script src="/tongji.js" type="text/javascript">
           </script>
          </div>
         </td>
        </tr>
       </table>
      </div>
     </td>
    </tr>
    <tr>
     <td>
      <img border="0" height="352" src="mb3.jpg" width="740"/>
     </td>
    </tr>
   </table>
  </div>
 </body>
</html>
