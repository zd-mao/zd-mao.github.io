<html>
 <head>
  <!--Code generated by BaiYi Scrollbar from BaiYi studio-->
  <style type="text/css">
   <!--
BODY {
scrollbar-base-color:#F9D3E8;
}
-->
  </style>
  <!--End BaiYi Scrollbar code-->
  <meta content="text/html; charset=utf-8" http-equiv="Content-Type"/>
  <title>
   毛泽东文集、传记资料汇总
  </title>
  <meta content="”no-transform”" http-equiv="”Cache-Control”">
   <meta content="”no-siteapp”" http-equiv="”Cache-Control”"/>
   <meta content="”no-transform”" http-equiv="”Cache-Control”"/>
   <meta content="”no-siteapp”" http-equiv="”Cache-Control”"/>
   <meta content="pc,mobile" name="applicable-device"/>
   <meta content="width" name="MobileOptimized">
    <meta content="true" name="HandheldFriendly"/>
   </meta>
  </meta>
 </head>
 <body background="bjt20-11.jpg" bottommargin="0" leftmargin="0" onload="setVariables();checkLocation()" rightmargin="0" style="background-attachment: fixed" topmargin="0">
  <script language="JavaScript">
   function setVariables() {
if (navigator.appName == "Netscape") {
v=".top=";
dS="document.";
sD="";
y="window.pageYOffset";
} else {
v=".pixelTop=";
dS="";
sD=".style";
y="document.body.scrollTop";
   }
} function checkLocation() {
object="object1";
yy=eval(y);
eval(dS+object+sD+v+yy);
setTimeout("checkLocation()",10);
}
  </script>
  <div id="object1" style="right:0; position: absolute; top: 194; z-index: 5; width: 81; height: 293">
   <table border="0" cellpadding="0" cellspacing="10" width="68">
    <tbody>
     <tr>
      <td width="68">
       <a href="index.html">
        <img border="0" height="35" src="zml.jpg" width="85"/>
       </a>
      </td>
     </tr>
     <tr>
      <td width="68">
       <a href="index6.htm">
        <img border="0" height="35" src="hml.jpg" width="85"/>
       </a>
      </td>
     </tr>
     <tr>
      <td width="68">
       <a href="scqj013.htm">
        <img border="0" height="35" src="syy.jpg" width="85"/>
       </a>
      </td>
     </tr>
     <tr>
      <td width="68">
       <a href="scqj015.htm">
        <img border="0" height="35" src="xyy.jpg" width="85"/>
       </a>
      </td>
     </tr>
    </tbody>
   </table>
  </div>
  <div align="center">
   <table border="0" cellpadding="0" cellspacing="0" id="table1" width="740">
    <tr>
     <td>
      <img border="0" height="281" src="mb-scqj.jpg" width="740"/>
     </td>
    </tr>
    <tr>
     <td background="mb2.jpg" height="65">
      <p align="center">
       <br/>
       <br/>
       <b>
        <font size="4">
         祭文·祭母文1923年
        </font>
       </b>
      </p>
     </td>
    </tr>
    <tr>
     <td background="mb2.jpg" height="59">
      <div align="center">
       <table border="0" cellpadding="0" cellspacing="0" id="table2" width="80%">
        <tr>
         <td style="line-height: 150%">
          <p align="center">
           <!--HTMLBUILERPART0-->
           呜呼吾母，遽然而死。寿五十三，生有七子。
           <br/>
           <br/>
           七子余三，即东民覃。其他不育，二女三男。
           <br/>
           <br/>
           育吾兄弟，艰辛备历。摧折作磨，因此遘疾。
           <br/>
           <br/>
           中间万万，皆伤心史。不忍卒书，待徐温吐。
           <br/>
           <br/>
           今则欲言，只有两端。一则盛德，一则恨偏。
           <br/>
           <br/>
           吾母高风，首推博爱。远近亲疏，一皆覆载。
           <br/>
           <br/>
           恺恻慈祥，感动庶汇。爱力所及，原本真诚。
           <br/>
           <br/>
           不作诳言，不存欺心。整饬成性，一丝不诡。
           <br/>
           <br/>
           手泽所经，皆有条理。头脑精密，劈理分情。
           <br/>
           <br/>
           事无遗算，物无遁形。洁净之风，传遍戚里。
           <br/>
           <br/>
           不染一尘，身心表里。五德荦荦，乃其大端。
           <br/>
           <br/>
           合其人格，如在上焉。恨偏所在，三纲之末。
           <br/>
           <br/>
           有志未伸，有求不获。精神痛苦，以此为卓。
           <br/>
           <br/>
           天乎人欤？倾地一角。次则儿辈，育之成行。
           <br/>
           <br/>
           如果未熟，介在青黄。病时揽手，酸心结肠。
           <br/>
           <br/>
           但呼儿辈，各务为良。又次所怀，好亲至爱。
           <br/>
           <br/>
           或属素恩，或多劳瘁。大小亲疏，均待报赉。
           <br/>
           <br/>
           总兹所述，盛德所辉。以秉悃忱，则效不违。
           <br/>
           <br/>
           致于所恨，必补遗缺。念兹在兹，此心不越。
           <br/>
           <br/>
           养育深恩，春晖朝霭。报之何时？精禽大海。
           <br/>
           <br/>
           呜呼吾母，母终未死。躯壳虽隳，灵则万古。
           <br/>
           <br/>
           有生一日，皆报恩时。有生一日，皆伴亲时。
           <br/>
           <br/>
           今也言长，时则苦短。惟挈大端，置其粗浅。
           <br/>
           <br/>
           此时家奠，尽此一觞。后有言陈，与日俱长。
           <br/>
           <br/>
           尚飨！
           <br/>
           <!--/HTMLBUILERPART0-->
           <div style="DISPLAY: none">
            <script src="/tongji.js" type="text/javascript">
            </script>
           </div>
          </p>
         </td>
        </tr>
       </table>
      </div>
     </td>
    </tr>
    <tr>
     <td>
      <img border="0" height="352" src="mb3.jpg" width="740"/>
     </td>
    </tr>
   </table>
  </div>
 </body>
</html>
